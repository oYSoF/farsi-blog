title: ترک شبکه‌های اجتماعی
tags:
categories:
  - عمومی
date: 2017-04-22 17:22:00
---
کسایی که من رو میشناسن میدونن که من علاقه زیادی به توییتر داشتم از اول. سال‌های خیلی زیادیه که [حساب توییتر](https://twitter.com/sallar)م خیلی فعال است و در مورد همه چیز توش می‌نویسم. از دو سال پیش که از ایران اومدم بیرون یه حساب توییتر دیگه ساختم و حرفای روزمره‌ام رو توی اون منتشر کردم و اکثر کسایی که تو حساب اصلیم دنبال میکردم رو هم توی اون حساب هم دنبال کردم چون حساب اصلی و قدیمیم رو بیشتر اختصاص دادم به ارتباطات جدیدم تو این فضای جدیدی که توش هستم.
<!-- more -->

ولی داشتن حساب توییتر (و در کل شبکه‌های اجتماعی)، فشار زیادی به اعصاب و آرامش من وارد می‌کنه. چند تا دلیل داره این موضوع:

+ آدمای مختلف در مورد چیزهای مختلف حرف می‌زنن و طبیعتا ممکنه در مورد چیزهایی حرف بزنن که من باهاشون موافق نیستم و یا خلاف نظر و چیزهایی هستن که بهشون اعتقاد دارم و پایبندم. درسته که این حق بقیه است که در مورد هر چیزی که دلشون می‌خواد هر چیزی که دلشون می‌خواد بنویسن، ولی این حق من هم است که نخونم.
+ خیلی وقتا این آدم‌ها کسایی هستن که من باهاشون ارتباط دوستانه دارم و اصولا آنفالو کردنشون تبدیل می‌شه به یه داستان دنباله دار که خودش باعث ناراحتی و دلخوری می‌شه.
+ این آدم‌هایی که در مورد چیزهای مختلف حرف می‌زنن (و تعدادشون خیلی زیاد است) همیشه با هم موافق نیستن و اغلب وارد بحث‌هایی می‌شن که تبدیل می‌شه به یه دعوای اساسی و ناراحت کننده.
+ پر از مسایل سیاسی است و من اصولا آدمی نیستم که به این مسایل علاقه داشته باشم. من به تکنولوژی علاقه دارم و دوست دارم «فقط» اخبار مربوط به تکنولوژی رو بخونم.
+ توییتر شبکه اجتماعی سریعی است. یعنی هر اتفاقی در دنیا می‌افته با تاخیر چند ثانیه‌ای در توییتر منتشر می‌شه. این شاید از خیلی جهات خوب باشه، ولی شما تصور کنید که من از خواب بیدار شدم و همون اول که چشمام رو باز می‌کنم چشمم میخوره به یه خبر خیلی ناراحت کننده که کل روز یا هفته یا ماهم رو تلخ می‌کنه. ترجیح میدم این اخبار رو وقتی ببینم که از لحاظ روحی آمادگی روبرویی باهاشون رو داشته باشم.
+ توییتر (و بقیه) یک حالت سوراخ خرگوشی (Rabbit Hole) داره و وقتی واردش میشی بیرون اومدنت با خداست! این ضربه اساسی میزنه به زندگی آدم چون دیگه فرصت نداری کارهای مفید (یا کاری که بابتش پول گرفتی) رو انجام بدی. 

در نهایت اینکه تصمیم گرفتم اون حساب جدید رو که توش بیشتر حرف میزدم و میخوندم رو ببندم و توی حساب قدیمیم (sallar) فقط اخبار تکنولوژی رو دنبال کنم و بقیه توییت‌هارو بر حسب هشتگ و ... فیلتر کنم که نبینم.

ولی خب این قدم اول بود و شروع کردم به پیدا کردن هر شبکه اجتماعی دیگه‌ای که توش عضوم و پاکشون می‌کنم. احتمالا آخرین مرحله پاک کردن حساب فیسبوکم و حذف نرم‌افزارهای پیام‌رسان باشه از گوشیم. فقط قصد نگه داشتن دو تا شبکه رو دارم. یکی حساب اصلی توییترم و یکی هم Reddit.

فکر نمی‌کنم این مطلب برای کسی جذاب بوده باشه ولی خب اینجا نوشتم که به افکارم سر و سامون بدم.






